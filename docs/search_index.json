[["index.html", "HVHV.00.001 Geoinfosüsteemide rakendusvõimalused humanitaarteadustes Praktikum 1 Sissejuhatus 1.1 Kursuse korraldusest 1.2 Mis on geoinfosüsteemid? 1.3 Geoinfosüsteemide ajaloost 1.4 Ruumiandmed ja GIS humanitaarteadustes 1.5 Küsitlus 1.6 Järgmisel korral", " HVHV.00.001 Geoinfosüsteemide rakendusvõimalused humanitaarteadustes Maarja-Liisa Pilvik, Andres Kimber sügis 2022 Praktikum 1 Sissejuhatus 1.1 Kursuse korraldusest 3 EAP E ja N 12.15-13.45 Nädalad 4.-9., 11.-16. 10. nädal vaba, st 31. oktoobril ja 3. novembril praktikume ei toimu. Praktikumi ei toimu ka 1. detsembril. oktoobri ja 17. novembri praktikumides ei toimu auditoorset õppetööd: iseseisev töö, ülesanded. Lossi 3-425 Kontakt ja info: maarja-liisa.pilvik@ut.ee Hindamine arvestuslik. Kursuse lõpuks (19. detsembriks) peavad olema esitatud vabal valikul 2 kodutööd 4st. Esitamiseks aega kursuse lõpuni; lõpuprojekt. Esitlused 8. ja 12. detsembril. Lõpuprojekti esitamise tähtaeg 7.12 kell 12.00 päeval. Soovijatele konsultatsioon 5. detsembril praktikumi tavalisel toimumisajal. Kodutööde teemad: kaardi kujundamine Mapboxis, story mapi tegemine, kaardi georefereerimine, andmestike ühendamine ja visualiseerimine. Arvestuse saamiseks tuleb võtta osa vähemalt 70% auditoorselt toimuvatest praktikumidest, st kohal tuleb käia kokku vähemalt 17 praktikumis 24st. Tänase praktikumi, 6. oktoobri ja 17. novembri praktikumide ning 8., 5. ja 12. detsembri praktikumide eest läheb kohalkäimine kõikidel automaatselt kirja. Vajadusel on võimalikud erikokkulepped. Materjale hoitakse ja täiendatakse kursuse kodulehel ja Moodleis. 1.2 Mis on geoinfosüsteemid? Joonis 1.1: Eesti kujutatud Sõrmuste Isanda kaartide stiilis, twitter.com/evelynuuemaa Geoinfosüsteem on arvutipõhine süsteem ruumiliste ja mitteruumiliste andmete kogumiseks, haldamiseks, analüüsiks, visualiseerimiseks ja jagamiseks. Selle abil on võimalik ruumisuhete kaudu mõista oma andmeid paremini või teisest vaatepunktist ning sedakaudu teha kaalutletumaid otsuseid. Joonis 1.2: Mida GISiga tehakse? (Wallentin et al. 2015) Joonis 1.3: Sõnapilv Wikipedia artiklist Geographic information system Andmete kogumine (nt paberkaartide digiteerimine, päringud repositooriumidest, käsitsi sisestamine); haldamine (nt andmebaaside struktureerimine, dokumenteerimine); analüüs (nt erinevate andmekihtide ühendamine, kattuvate alade arvutamine, puuduvate väärtuste arvutamine, puhveralade arvutamine); visualiseerimine (nt kaartide koostamine ja kujundamine); jagamine (nt projektide majutamine veebis, andmete ja metaandmete publitseerimine). Joonis 1.4: GIS kui vihmavari, What are Geographic Information Systems Ehkki vahel käsitletakse geoinfosüsteeme kui mingit kindlat tarkvara (nt ArcGIS), on GIS definitsioonilt pigem mingite funktsionaalsuste kogum. See tähendab ka seda, et erinevad tarkvarad või selle osad võivad spetsialiseeruda erinevatele GISi funktsioonidele ning mingeid funktsioone (nt andmete kogumine) ei pea üldse tarkvara abil täitma. Joonis 1.5: Populaarsed GIS tarkvarad Kuigi GIS võib talletada ka mitteruumilist infot, moodustavad kõige olemuslikuma osa geoinfosüsteemidest siiski just ruumiandmed. Kõige sagedamini kasutatakse GISi geograafiliste andmete töötlemiseks, ent neid saab põhimõtteliselt kasutada mis tahes andmete jaoks, millel on mingid dimensioonid (nt väljamõeldud kohad; inimkeha; planeetide pinnad; puuviljad jne). Geoinfosüsteemidest võib seega kõige lihtsamal moel mõelda kui koordinaatidega varustatud andmebaasidest ja nende sisu analüüsimiseks ja visualiseerimiseks mõeldud tööriistadest. Tüüpiliselt toimub andmete analüüs GISis kihtide põhimõttel: eri tüüpi infot hoitakse erinevatel andmekihtidel ning nende ühendamisel sünteesitakse uut teadmist. Joonis 1.6: Andmete hoidmine GISis kihtidena, GIS NatGeo Nagu öeldud, võivad GIS-andmebaasid sisaldada nii ruumilist kui ka mitteruumilist infot. Ruumilist infot väljendatakse koordinaatidega (nt x, y, z, pikkus- ja laiuskraad, kõrgus merepinnast) ning need määravad iga objekti asukoha, kasutades kas punkti, joont, polügooni või pikslit. Mitteruumilist infot, mis mingit kohaga seotud on, väljendavad atribuudid. Atribuudid on tüüpiliselt salvestatud tabelina, kus iga objekt on eraldi real ning iga atribuut eraldi tulbas, või mingis muus (nt hierarhilises) andmebaasistruktuuris. Joonis 1.7: Näide QGISi atribuuttabelist Infotehnoloogia arenguga on muutunud võimalikuks säilitada digitaalsel kujul atribuutidena peaaegu mis tahes tüüpi andmeid: nt struktureerimata tekste (raamatuid, veebilehti), pilte, videoid, helifaile. Kuna geoinfosüsteemid on arvutipõhised, nõuavad need siiski, et andmed oleksid mingil moel formaliseeritud. See tähendab ka vahel seda, et tuleb andmetele suruda peale jäigad kategooriad ka seal, kus kategooriatevahelised piirid on tegelikult sujuvad ning on palju üleminekualasid. 1.3 Geoinfosüsteemide ajaloost Joonis 1.8: John Snow koolera leviku kaart (1855) (Wikimedia Commons) Joonis 1.9: GISi ajajoon Geoinfosüsteeme hakati arendama ja kasutama 1960ndatel, kui akadeemilistes ringkondades hakati uurima kvantitatiivse ja arvutusliku geograafia võimalusi. GISi isaks peetakse Roger Tomlinsoni (1933-2014), kes 60ndate alguses arendas Kanadas välja kõige esimese geoinfosüsteemi maailmas (Canada Geographical Information System CGIS). Süsteemi ülesandeks oli talletada, võrrelda ja analüüsida Kanada maakasutuse andmeid. GISi ulatuslikum areng toimus 1970ndatel ning 1980ndate lõpuks oli fookus juba sellel, kuidas parandada GISi kasutuskogemust. Esimestel aastakümnetel oli GIS põhiliselt haldus- ja militaarkasutuses. 1982. aastal tõi ESRI (Environmental Systems Research Institute, Inc.) välja esimese kommertsliku GIS-toote, ARC/INFO, mis põhines Harvard Laboratory Computer Graphicsi poolt arendatud esimesel vektoritega töötaval GISil. ESRI roll GIS-tarkvara arendajana on sellest alates ainult kasvanud. 1990ndatest alates hakkas GISi kasutajaskond kiiresti kasvama. Seda soodustas järjest väiksemate, odavamate ja kiiremate arvutite tootmine, andmete ulatuslikum kättesaadavus ning uute satelliitide ja kaugseiretehnoloogia kasutuselevõtt. Viimast kaht kümnendit on iseloomustanud lisaks tehnoloogia jätkuvale arengule ka vabavaralise GIS-tarkvara teke, mis on teinud ruumiandmete kasutamise ja analüüsi kättesaadavamaks nii tavakasutajale kui ka talle pakutavate toodete arendajatele. On toimunud nn georuumiline revolutsioon (Geospatial Revolution), mis on muutnud nii seda, kuidas me liigume, otsuseid teeme ja oma lugusid jagame. Praeguseks kasutatakse geoinfosüsteeme näiteks telekommunikatsioonis, linnaplaneerimises (näiteks Tallinna Ligipääsetavuse infosüsteem), logistikas, navigeerimises (näiteks Veeteede Ameti Nutimer), meteoroloogias, katastroofide ohjamisel ja leevendamisel, tervishoius, kuritegevuse analüüsil,  Vt veel rakendusvaldkondi nt siit. 1.4 Ruumiandmed ja GIS humanitaarteadustes Ehkki näiteks arheoloogias on ruum ja ruumiandmed olnud alati kesksel kohal, on teistes humanitaaria valdkondades (nt ajaloos, kirjandusteadustes) toimunud viimase paarikümne aasta jooksul nn ruumiline pööre (Spatial Turn). Ruumiline pööre algas tegelikult geograafia valdkonna seest: pelga inimelu või -tegevuse mahuti või lava tõlgenduse asemel seati fookusesse ruum kui pidevalt muutuv ja kompleksne sotsiaalne moodustis. See võimaldas leida enam ühist keelt ka sotsiaal- ja humanitaarteadlastega. Humanitaarteadustes on küll ruumi ja koha mõistetel olnud alati üsna prominentne roll, ent ruumilise pöörde käigus seati fookus eksplitsiitselt sellele, kuidas sotsiaalsete muutuste ning laiemalt inimtegevuse seletamiseks tuleb võtta arvesse ka ruumilist komponenti. Sealjuures rõhutatakse, et ruum võib ajas muutuda ning et ruumid võivad olla nii füüsilis-geograafilised kui ka abstraktsed, metafoorsed või väljamõeldud (vt nt üle-eelmisel aastal ilmunud Keele &amp; Kirjanduse erinumbrit Keel ja ruum). Nõnda on näiteks keskaegses kirjanduses narratiivi loomise seisukohast võrdselt olulised nii London kui ka Camelot; erinevate keelte kohaväljendeid (nt kaassõnu ees, kõrval, taga) uurides saame teada, kuidas mingi keele kõneleja end mõtteliselt millegi suhtes positsioneerib (kas absoluutselt või relatiivselt), kuidas tajutakse aega ruumisuhete kaudu jne. Ruumi asetamine kesksele positsioonile on digihumanitaaria katusmõiste alla sünnitanud interdistsiplinaarsed valdkonnad nimega geohumanitaaria (GeoHumanities) ja ruumihumanitaaria (Spatial Humanities), mis ühendavad GISi ja klassikalised ruumianalüüsi meetodid (nt teekondade arvutamine, kaartide koostamine) uuemate arvutuslike meetoditega (nt loomuliku keele töötlus, võrgustikuanalüüs, simulatsioonimudelid, tehisnärvivõrgud). Ruumihumanitaaria ja geohumanitaaria vaheline piir ei ole päris selge ning sageli kasutatakse mõisteid sünonüümidena, samuti on mõlemal valdkonnal suur ühisosa inimgeograafiaga. Kui aga eristust tehakse, siis loetakse geohumanitaaria valdkonda pigem konkreetsete, geograafiliste kohtade ja ruumidega tegelevad uurimused ning ruumihumanitaaria alla ka uurimused, mis analüüsivad sümboolseid, ähmaseid või väljamõeldud ruume. Ehkki mingites humanitaaria valdkondades (nt arheoloogia) on ka geoinfosüsteemid olnud kasutusel juba aastakümneid, on nende võimalusi hakatud teistes humanitaarteaduste harudes rohkem kasutama alles viimase kümne-viieteistkümne aasta jooksul. See on ühelt poolt seotud arvutite võimsuse ning tarkvara ja andmete kättesaadavuse plahvatusliku kasvuga, ent ka teatava suhtumise muutusega humanitaaride seas. Ehkki humanitaaria uurimisobjektid ja andmed on sageli ebatäpsed, hägusad, täpselt määramatud ja fragmentaarsed ning nende analüüs GISi abil pakub endiselt rohkelt väljakutseid, ei nähta tehnoloogias kõigest positivistlikku ja humanitaaraladele olemuslikult sobimatut analüüsivahendit. GISi väärtus humanitaarteadustele seisneb eeskätt selles, et kohainfo (nt kohanime või koordinaatide) kaudu on võimalik ühendada eri formaatides väga erinevat infot, seda visualiseerida ning erinevatest infokihtidest sünteesida uut teadmist. Sealjuures on nõuded absoluutsele täpsusele humanitaarias oluliselt leebemad. Joonis 1.10: Andrus Saareste käsikirjaline murdekaart sõna keegi alaleütleva käände (kellelegi, kellegile jm) varieerumisest. Vt rohkem kaarte siit. Geo- ja ruumihumanitaaria fookus ei ole aga pelgalt tehniliste analüüsimeetodite ja tööriistade kasutamisel ja arendamisel, vaid ka (või isegi eelkõige) ruumide ja kohtade teoreetilistel konstruktsioonidel ning nende muutumisel ajas ning eri kultuurides: kuidas mingites ruumides elatakse, kuidas mingeid ruume sotsiaalselt konstrueeritakse ja kuidas need ruumid omakorda mõjutavad majandust, poliitikat, kultuuri jne. Siiski on vahest enamgi neid, kes ühel või teisel moel ruumiandmeid ja geoinfosüsteeme oma töös ära kasutavad, ilma et ennast või oma uurimistööd spetsiifiliselt ruumi- või geohumanitaaria valdkonna kaudu defineeriksid. Sellise üldise ruumiandmete analüüsi tööriistakasti koostamisega tegeleme ka siin kursusel. 1.4.1 Arheoloogia Joonis 1.11: Muististe jaotumise visualiseerimine ja maastiku nähtavuse analüüsimine (Kimber 2016) Joonis 1.12: Muinasaegsete asulakohtade ennustav mudeldamine (Haav 2014) ja kiviaegse maastiku rekonstruktsioonid (9700 - 5300 eKr) (Rosentau et al. 2013) 1.4.2 Veel näiteid Joonis 1.13: Rongiliikluse areng Prantsusmaal (Gregory et al. 2014) Joonis 1.14: Pariisi tänavate nimetamine kirjanduses (Moncla et al. 2019) 1.5 Küsitlus Palun täida Moodleis lühike küsimustik. 1.6 Järgmisel korral Seminar. Lugemiseks: David J. Bodenhamer (2010). The Potential of Spatial Humanities Todd Presner &amp; David Shepard (2015). Mapping the Geospatial Turn Artiklite pdf-id leiad Moodleist. Arutlemiseks Milliseid võimalusi geoinfosüsteemid humanitaariale pakuvad? Milliseid humanitaarteaduste ja GISi põrkumise probleemkohti artiklites kirjeldatakse? Kas need probleemkohad on maailma kontekstis endiselt aktuaalsed? Aga Eesti kontekstis? Milliseid murekohti näed arvutuslike meetodite ja arvutipõhiste tehnoloogiate laiema leviku juures humanitaarteadustes? Kas humanitaarteadused on omavahel ühildatavad? Aga teiste valdkondadega? Milline on interdistsiplinaarsete uurimuste/projektide olevik, milline tulevik? "],["seminar.html", "Praktikum 2 Seminar 2.1 Mõisted 2.2 Rühmatöö 1: GISi ja ruumi-/geohumanitaaria projekte ja rakendusi 2.3 Rühmatöö 2: humanitaaria ja kvantitatiivsed meetodid 2.4 Järgmisel korral", " Praktikum 2 Seminar 2.1 Mõisted Mõne artiklites kasutatud mõiste seletusi: Cognitive maps - kujutluskaart. Inimese (või muu elusolendi) kogemuste põhjal ajju talletatud ettekujutus/mudel mingist reaalsest või irreaalsest ruumist; laiemas käsituses mis tahes protsessist või mõistest. Community mapping, participatory mapping - kogukondlik ja/või osaluskaardistamine. Kaartide tegemine n-ö tavaliste inimeste poolt tavaliste inimeste jaoks, praktikas sageli mingil ühiskondlikul-kultuurilisel või poliitilisel eesmärgil (nt pärandi, keele kaitsmiseks, mingi kogukonna arengu planeerimiseks, mingi piirkonna ressursside õiglasemaks jaotamiseks). Nende mõistetega on lähedalt seotud ka mõiste counter-mapping, mis veelgi selgemalt tegeleb alternatiivse kaardistamise abil traditsiooniliste võimusuhete lammutamise ja õõnestamisega. Nii osaluskaardistamine kui ka vastukaardistamine esindavad kriitilise kartograafia rakendusi. Kriitilise kartograafia põhitees on, et kaardid peegeldavad ja kinnistavad võimusuhteid ning seda enamasti ühiskonnas domineeriva klassi positsioonilt. Gazetteer - kohanimeloend. Koondab tavaliselt infot kohanimega seotud koordinaatide ja koha tüübi kohta (nt mägi, jõgi, linn, küla), aga võib lisaks sisaldada ka nt rööpnimekujusid, asustuse infot, seoseid teiste sõnastiku kirjetega jm infot. Geocoding - geokodeerimine ehk kohtade tekstiliste viidete (nt kohanimede, aadresside) muutmine geograafilisteks koordinaatideks. Tagurpidi geokodeerimine muudab omakorda geograafilised koordinaadid kohanimedeks või aadressideks. Locative media - 1) digitaalne sisu (nt pildid, videod, helid), millele on lisatud asukohainfo; 2) vahendid, mis kasutavad digitaalse sisu edastamiseks asukohainfot. Digihumanitaaria kontekstis ka raamistik, mille kaudu uurida üksikisiku suhteid ja vastastikuseid mõjusid koha ja tehnoloogiaga. Memory map - enamasti interaktiivne kaart, mis väljendab mingi koha ajalugu suuliste või kirjalike narratiivide ja neid toetava visuaalse materjali kaudu. Psychogeography - kunsti- ja teadussuund, mille fookuses on see, kuidas kogetakse (eeskätt) linnakeskkondi ning kuidas keskkond mõjutab meie emotsioone ja käitumist. Sealjuures pööratakse tähelepanu viisidele, kuidas saada ümbritsevast uusi ja ootamatuid elamusi ning avastada tavapärasest erinevat. Thick mapping - paljude erinevate geograafiliste või kohaspetsiifiliste andmete (pildid, narratiivid, kaardid, suulised ja kirjalikud mälestused jne) kogumine, koondamine/agregeerimine ja visualiseerimine selleks, et pakkuda kohtadele ja neis toimunud sündmustele erinevaid perspektiive (ka nt millegi alusel marginaliseeritud või vähem häälekate gruppide omi). Kasutatud on ka terminit deep mapping. 2.2 Rühmatöö 1: GISi ja ruumi-/geohumanitaaria projekte ja rakendusi Võite osaleda üksi või kahekesi. Otsige üks enda erialaga (lähemalt või kaugemalt) seotud projekt, mis kasutaks GISi või tegeleks ruumi- või geohumanitaariaga. Alustada võib näiteks siit, aga kindlasti võiks lähemalt uurida ka artiklites olnud viiteid. Lisage virtuaalsele tahvlile: projekti nimi, projekti link, valdkond, kirjeldus selle kohta, millega projektis tegeletakse, võimalusel visuaalset lisamaterjali (nt pilte rakendustest, kaartidest vm). 2.3 Rühmatöö 2: humanitaaria ja kvantitatiivsed meetodid Moodustage 3-4 inimesest koosnevad rühmad. Üks rühm saab skeptikute/pessimistide rolli: teie arvates ei saa GISi ja laiemalt praeguste arvutuslike meetodite ja kvantitatiivse lähenemisega humanitaaria andmete ja küsimustega töötada (või siis mitte vähemalt väga hästi). Ka interdistsiplinaarsus on teie meelest praktikas väga raskesti saavutatav. Teine rühm saab optimistide rolli: teie arvates on humanitaaria eri suunad ka metodoloogiliselt pidevas arengus ning analüüsimeetodite vahetamine, laenamine ja kohandamine eri distsipliinide vahel ja sees annab humanitaariale väga palju juurde. Koondage siia võimalikult palju argumente ja lihtsalt arvamusi, näiteid jm, mis teie rühma esindatavat seisukohta toetaksid. Võite sealjuures loomulikult ära kasutada artikleid, guugeldada, aga ka rühma sees ise ideid genereerida. 2.4 Järgmisel korral Ruumiobjektid ja ruumiandmed: millisel kujul reaalse maailma objekte geoinfosüsteemides kujutada? "],["kirjandus.html", "Kirjandus", " Kirjandus "],["404.html", "Page not found", " Page not found The page you requested cannot be found (perhaps it was moved or renamed). You may want to try searching to find the page's new location, or use the table of contents to find the page you are looking for. "]]
